Práce zkoumá potenciál dvou výpočetních metod pro analýzu biofyzikálně přesných modelů neuronů nebo neuronových shluků: relativně standardní přístup simulace na mřížce a kontinuační metoda založená na nových postupech. Obsahuje teoretické pojednání o dynamických a semidynamických systémech, zpožděných diferenciálních rovnicích, numerickém řešení diferenciálních rovnic a jednorozměrnou optimalizaci. Jsou uváženy různé fyziologické modely neuronu, z nichž každý se vztahuje k určitému neurosignálu (tzv. spiking, bursting atd.). V práci je představena metoda založená na simulaci spřaženého systému pro každou kombinaci parametrů na dané mřížce. Ta je postupně zlepšována a vyvíjena. Práce se dále zabývá numerickou kontinuací variety cyklů pro obyčejné i zpožděné diferenciální rovnice. Tato metodologie založená na teorii bifurkací je posléze aplikována na studovaný problém. V závěru jsou obě metody srovnány z různých pohledů.